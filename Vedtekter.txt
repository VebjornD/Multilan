
MultiLAN Org.nr. 994 180 150 styre@multilan.no www.multilan.no 
Sist oppdatert: 24. februar 2019 

VEDTEKTER MULTILAN 

§ 1 Formål og medlemskap 

    §1-1    Organisasjonens navn er MultiLAN.
            MultiLAN er en barne- og ungdomsforening i Nordland med formål å fremme interesse og engasjement for datahobbyen og andre ungdomsrelaterte arrangementer. 
            MultiLAN er en medlemsforening av Hyperion - Norsk forbund for fantastiske fritidsinteresser. 
            MultiLAN baserer seg på frivillig engasjement, og er partipolitisk og religiøst uavhengig. 

    §1-2    Alle som har betalt kontingent for inneværende medlemsår, regnes som medlem i MultiLAN. 
            Særlig fortjente personer kan utnevnes til æresmedlem av MultiLAN. Alle medlemmer kan foreslå kandidater til æresmedlemskap. 
            Forslagene må begrunnes. Styret kan utnevne æresmedlemmer etter forslag. 
            Nye og tidligere æresmedlemmer skal kunngjøres på årsmøtet. Nye æresmedlemmer mottar bekreftelse per e-post eller brev. 
            Æresmedlemmer betaler ikke medlemskapsavgift eller inngangspass for deltakelse ved arrangementer i Multi- LANs regi. 
            Æresmedlemmer har fulle demokratiske rettigheter i organisasjonen. 
            Kandidater til æresmedlemskap bør: 
                • utvist særlig fortjenestefull innsats for MultiLAN 
                • gjort en meget arbeidskrevende jobb for MultiLAN 
                • gjort MultiLANs navn kjent og respektert utenfor organisasjonen1 
                • vært med på å arrangere (som crew eller styre) i 3 (tre) sammenhengende år 
            Æresmedlemsskapet kan trekkes tilbake hvis medlemmet har vist uaktsomhet/skadet MultiLAN som organisasjon. 
            Styret må informere om at æresmedlemskapet blir omgjort, og gi mulighet til å klage det inn (14 dager) før det trer i kraft. 

§ 2  ̊Arsmøtet 
    §2-1    Årsmøtet er MultiLANs øverste organ og skal avholdes hvert kalenderår. 
            a.  Styret innkaller til årsmøte med minst to ukers varsel med påmelding. 
                På årsmøtet deltar alle medlemmer som har betalt medlemskontigenten i forkant av møtet, med tale-, forslags- og stemmerett.  ̊
                Arsmøtet kan innvilge med tale- og/eller observatørstatus med forslagsrett. 
                Følgende saker skal alltid tas opp på årsmøtet: 
                    1.  Valg av møteleder og referent 
                    2.  ̊Arsmelding fra styret 
                    3.  Gjennomgang og godkjenning av regnskap og økonomi 
                    4.  Vedtektsendringer 5. Instruks for styret 
                    6.  Valg
                            Styreleder
                            Nestleder
                            Inntil 3 (tre) styremedlemmer
                            Inntil 3 (tre) varamedlemmer
                            Valgkomite
                            Kontrollkomite 

            b. Bruk av fullmakter begrenses til maksimalt 1 (en) fullmakt pr. person fysisk til stede på årsmøtet. 

            c. En person kan ikke ha verv i mer enn ett av organene: styret, valgkomitéen eller kontrollkomitéen samtidig.
    
    §2-2    Det avholdes ekstraordinært årsmøte hvis styret, kontrollkomitéen eller minst 1/3 av medlemmene krever det. 
            Innkalling må sendes med minst en ukes varsel, og kun sakene nevnt i innkallingen kan tas opp. 

§ 3  Kontrollkomité 
    §3-1    Kontrollkomitéen består av tre medlemmer, og ett varamedlem. 
            På ordinært årsmøte velges ett kontrollkomitémedlem med funksjonsperiode på to år, 
            alle resterende plasser i komiteen fylles med medlemmer som velges med funksjonsperiode på ett år.

    §3-2    Komitéen skal kontrollere at vedtekter og årsmøtets vedtak følges, og behandle habilitetsspørsmål. 
            Ved årsmøte skal den sikre at valg foregår på en korrekt måte.
    
    §3-3    Kontrollkomitéen skal rapportere til hvert ordinære årsmøte om organisasjonen og sitt arbeid.

    §3-4    Kontrollkomitéen kan kun fatte vedtak når alle komitéens medlemmer har hatt mulighet til å uttale seg.

    §3-5    Kontrollkomitéen kan gjøre bindende tolkninger av vedtektene og årsmøte-vedtak.

    §3-6    Tolkninger kan overprøves av styret med 3/4 flertall, kontrollkomitéen kan kun opprettholde en tolkning om den er enstemmig. 
            Den kan da kun overprøves av årsmøtet.
    
    §3-7    Kontrollkomitéen har møterett i alle organer, og skal sendes innkalling og protokoll. 
            Komitéen har kun talerett i saker som angår deres arbeidsområde. 
            Komitéen kan kreve å få utlevert dokumenter fra alle ledd i organisasjonen.

    §3-8    Kontrollkomiteen kan innkalle til møter i alle organer. 
            Kontrollkomiteens innkallinger må følge de vedtektsfestede innkallingsfristene for organet det gjelder.

§ 4 Valgkomité 
    §4-1    Valgkomitéen består av tre medlemmer, og ett varamedlem. 
            På ordinært årsmøte velges ett valgkomitémedlem med funksjonsperiode på to år, 
            alle resterende plasser i komiteen fylles med medlemmer som velges med funksjonsperiode ett år. 
            Komitéen skal finne kandidater til verv i organisasjonen, og presentere disse i en innstilling til årsmøtet.

    §4-2    Styret innstiller på valg av valgkomité.

§ 5 Styret 
    §5-1    Styret er det øverste organet i foreningen mellom årsmøtene. 
            Styret består av leder, nestleder og inntil 3 (tre) styremedlemmer samt inntil 3 (tre) varamedlemmer. 
            Ved frafall rykker varamedlemmer opp. Ved frafall av leder rykker nestleder opp og styret velger ny nestleder. 

    §5-2    Styret har ansvar for at organisasjonens daglige virke skjer i henhold til vedtektene og årsmøtets vedtak. 
            Styret står solidarisk ansvarlig for disponering av organisasjonens midler, og søker ansvarsfritak til årsmøtet.
    
    §5-3    Styret skal følge gjeldende styreinstruks vedtatt av årsmøtet. 
            Denne instruksen skal inneholde de krav og forventninger årsmøtet har til de som skal sitte i styret og styret som helhet. 
            Instruksen skal vedtas av hvert ordinære årsmøte og eventuelle ekstraordinære årsmøter dersom det er hensiktsmessig. 

    §5-4    Styret er kun vedtaksdyktig når minst halvparten (50%) av styrets medlemmer er til stede. 
            Det avholdes styremøter dersom leder eller minst to styremedlemmer krever det. 
            Styrets leder tegner for foreningen, samt er ansvarlig for foreningens økonomiske disposisjoner. 
            Kasserer er økonomisk ansvarlig og påser at organisasjonens midler blir forsvarlig brukt. 
            Styret kan også tildele andre personer disposisjons- og tegningsrett. 

    §5-5    Styret, kontrollkomitéen og valgkomitén har møterett på styremøter. 
            Stemmerett er forbeholdt styrets medlemmer. 
            I saker som omhandler andre organer har dets ledelse møte og talerett.

    §5-6    Styret kan utnevne æresmedlemmer jfr. §1-2. 

    §5-7    Styret kan vedta at personer som har tillitsverv i organisasjonen skal ha øko-nomisk godtgjørelse for sitt arbeid.

    
§ 6 Habilitet og Taushetsplikt
    §6-1    Tillitsvalgte har generell taushetsplikt

    §6-2    Dersom det foreligger omstendigheter som svekker en tillitsvalgts upartiskhet i en sak regnes vedkommende som inhabil.

    §6-3    Ved tvil om habilitet kan vedkommende be kontrollkomitéen vurdere saken. 
            Vedkommende skal gis anledning til å uttale seg for komitéen før vedtak fattes.

§ 7 Disiplinærtiltak
    §7-1    Hvis et medlem bryter vedtektene, motarbeider eller skader organisasjo-nen kan styret iverksette disiplinærtiltak. 
            Mulige tiltak er: advarsel, tilbake-trekking av verv, suspensjon eller eksklusjon. 
            Vedtak skal være skriftlige og begrunnet.
    
    §7-2    Ved disiplinærtiltak skal personen gis anledning til å forklare seg skriftlig og muntlig til styret.

    §7-3    Disiplinærtiltak krever 3/4 flertall i styret. 
            Disiplinærtiltak kan ankes til kontroll-komiteen.

§ 8 Vedtekter
    §8-1    Vedtektene er MultiLANs øverste regelverk og kan kun endres ved 2/3 flertall på et årsmøte. 
            Forslag til endring av vedtektene kan fremmes på et årsmøte. 
            En vedtektsendring trer ikke i kraft før etter årsmøtet den vedtas på er hevet, med mindre årsmøtet med 3/4 flertall vedtar noe annet. 
    
    §8-2    Alle vedtak i MultiLANs organer krever alminnelig flertall hvis ikke annet er spesifisert i vedtektene.
            Dersom det stilles krav til størrelse på flertall for at et forslag skal vedtas, fungerer en avholden stemme som en stemme mot. 
            Det er fordi flertall i disse tilfellene betyr flertallet av alle stemmeberettigede.
            Ved stemmelikhet i styret eller på årsmøtet avgjør leders stemme. Regnskapsår skal følge kalenderår, 
            medlemsår skal gjelde fra innmelding til og med påfølgende årsmøte. 

    §8-3    Endring av § 1, § 8 eller § 10 krever 3/4 flertall.

§ 9 Diverse 
    §9-1    MultiLAN disponerer en sekundærkonto hvorav avsatte midler er til krisesituasjoner. 
            Det skal til enhver tid være minimum kr. 5000 tilgjengelig på denne kontoen.
            Uttak og bruk av denne kontoen kan kun forekomme etter vedtak fra enten Årsmøte eller ekstraordinært årsmøte.

§ 10 Oppløsning
    §10-1   MultiLAN kan bare oppløses med 2/3 flertall på et ordinært årsmøte og 
            et påfølgende ekstraordinært årsmøte hvor oppløsning er eneste sak som skal behandles. 
            Ved oppløsning bestemmer årsmøtet disponering av MultiLANs eiendeler og midler. 